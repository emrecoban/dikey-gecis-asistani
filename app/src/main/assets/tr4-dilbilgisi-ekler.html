<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<meta name="viewport" content="width=device-width, initial-scale=0.65">
<title>Dikey Geçiş Asistanı</title>
<link rel="stylesheet" href="main.css" />
</head>

<body>
<p><strong>EKLER</strong></p>
<p>Sözcüklerin kök veya gövdelerine gelerek onların cümledeki görevlerini belirleyen, onlara değişik anlamlar katan ya da onlardan yeni sözcükler türeten ses veya ses bileşimlerine <strong>ek</strong> denir.<span id="more-4205"> </span></p>
<p>Bunlardan çekim eklerini daha önce gördüğümüz için yapım ekleri üzerinde duracağız.</p>
<p><strong>Yapım Ekleri</strong></p>
<p>İsim ve fiillerin kök veya gövdelerine gelerek onlardan başka isim ya da fiil türeten eklerdir.</p>
<p>Burada kök sözünü de açıklamakta fayda var.</p>
<p><strong>Kök</strong></p>
<p>Bir sözcüğün anlamı ve yapısı bozulmadan parçalanamayan en küçük parçasıdır. Köklerde yapım eki bulunmaz, ancak çekim eki bulunabilir.</p>
<p><strong>Örneğin;</strong></p>
<p>&ldquo;Evimiz&rdquo; sözünde &ldquo;ev&rdquo;; sözcüğün, anlamlı ve parçalanamayan en küçük parçasıdır. &ldquo;-(i)-miz&rdquo; eki iyelik ekidir; yani isim çekim ekidir. Öyleyse bu sözcük yapım eki almamıştır, kök halindedir.<br />
  Kökler iki türde bulunur; <strong>İsim kökleri</strong> ve <strong>Fiil kökleri. </strong>&ldquo;Geldi&rdquo; sözcüğündeki kök &ldquo;gel-&rdquo; fiil kökü; &ldquo;sözlük&rdquo; sözcüğünün kökü olan &ldquo;söz&rdquo; isim köküdür. Ancak bazen ses taklidi yoluyla oluşan yansıma kökler de vardır.<br />
  <strong>Örneğin;</strong></p>
<p>&ldquo;ağaçlık&rdquo; sözcüğünün kökünü bulurken en anlamlı olarak gördüğümüz &ldquo;ağ&rdquo; sözünü kök olarak düşünebiliriz. Ancak &ldquo;ağaçlık&rdquo; sözüyle balık tutmakta kullanılan &ldquo;ağ&rdquo; sözünün herhangi bir anlam ilişkisi yoktur. Öyleyse bu sözcüğün kökü &ldquo;ağ&rdquo; olamaz. Ondan sonra &ldquo;ağa&rdquo; sözcüğünü görüyoruz. Yine &ldquo;ağaçlık&rdquo; sözüyle &ldquo;ağa&rdquo; sözcüğü arasında bir anlam ilgisi yoktur. Öyleyse bunu da kök olarak alamayız. Alabileceğimiz kök elbette &ldquo;ağaç&rdquo; köküdür. Buradan şu sonucu çıkarabiliriz; sözcüğün köküyle, ek aldıktan sonraki şekli arasında mutlaka bir anlam ilgisi olmalıdır.</p>
<p>Sözcüğün yapım eki aldıktan sonraki durumuna <strong>gövde</strong> denir.</p>
<p>Bir sözcük birden çok yapım eki alabilir. İlk yapım eki köke diğerleri gövdeye eklenir.</p>
<p><strong>Çekim Ekiyle Yapım Ekinin Farkları:</strong></p>
<p>Çekim ekleri eklendiği sözcüğün anlamında bir değişiklik yapmaz; yapım ekleri ise anlamı, köke bağlı olmak şartıyla, değiştirir.</p>
<p><strong>Örneğin;</strong></p>
<p><strong>&ldquo;Yolda bekliyor.</strong>&rdquo; cümlesindeki &ldquo;yol&rdquo; sözü &ldquo;geçilen yer&rdquo; anlamındadır. &ldquo;-de&rdquo; hal ekini alarak &ldquo;yolda&rdquo; şekline geldiğinde de geçilen yer olma anlamı değişmemektedir.</p>
<p><strong>&ldquo;Yolcu bekliyor.&rdquo;</strong> cümlesinde ise &ldquo;geçilen yer&rdquo; olan &ldquo;yol&rdquo; sözü &ldquo;-cu&rdquo; yapım ekini alarak bu anlamını yitirmiş &ldquo;yoldan gelen&rdquo; ya da &ldquo;yola giden&rdquo; kişi anlamına gelmiştir. Yani yolla bir anlam ilgisi vardır; ama yer ismi, kişinin niteliği anlamını ifade edecek hale gelmiştir.</p>
<p><strong>Çekim ekleri bir sözcüğe yapım ekinden sonra eklenir. Yani önce yapım ekleri, sonra çekim ekleri gelir. İstisnaları olsa da bu genel bir kuraldır.</strong></p>
<p>Ek ve kök hakkındaki bu genel bilgilerden sonra şimdi eklerin önemlileri üzerinde durabiliriz.</p>
<p><strong>a. İsimden İsim Yapan Ekler</strong></p>
<p>İsim kök veya gövdelerine gelerek onlardan yeni isimler türeten eklerdir. Ancak bu sözcükler sıfat, zarf gibi görevlerde de kullanılabilir.</p>
<p>Bu eklerden bazıları şunlardır:</p>
<p><strong>&ldquo;-lık – lik&rdquo; eki</strong></p>
<p>&ldquo;Buraya bir <strong>odunluk</strong> yapmıştık.&rdquo;</p>
<p>cümlesinde ek, &ldquo;odunların koyulacağı yer&rdquo; anlamında bir sözcük türetmiş.</p>
<p>&ldquo;Pencereye <strong>güneşlik</strong> almamız gerekiyor.&rdquo;</p>
<p>cümlesinde güneşten korunmak için kullanılan alet ismi yapmış.</p>
<p>&ldquo;Sendeki bu <strong>gençlik</strong> bir gün gidecek.&rdquo;</p>
<p>cümlesinde soyut bir isim yapmış.</p>
<p><strong>&ldquo;Kiralık</strong> ev arıyoruz.&rdquo; cümlesinde &ldquo;kiraya verilecek&rdquo; anlamında sıfat yapmış.</p>
<p><strong>&ldquo;Benlik</strong> özenle korunmalıdır.&rdquo;</p>
<p>cümlesinde zamire gelerek ondan soyut bir isim türetmiştir.</p>
<p>Yukarıdaki örnekte olduğu gibi bir ek eklendiği sözcüğe değişik anlamlar katabilir. Bundan sonraki ekleri cümle içinde gösterip geçeceğiz. Ne anlama geldiğini cümle içindeki kullanımlardan çıkarabilirsiniz.</p>
<p>&ldquo;Artık biz de <strong>şehirli </strong>olduk.&rdquo;</p>
<p>&ldquo;Kimse <strong>evsiz </strong>yaşayamaz.&rdquo;</p>
<p>&ldquo;Her noktaya bir <strong>gözcü </strong>koyalım.&rdquo;</p>
<p>&ldquo;Bu yaz<strong> İngilizce </strong>kursuna gideceğim.&rdquo;</p>
<p>&ldquo;Gençleri <strong>çağdaş</strong> bir insan olarak yetiştirelim.&rdquo;</p>
<p>&ldquo;Yarışmada <strong>üçüncü</strong> olduğumu söylediler.&rdquo;</p>
<p>&ldquo;Her sınıftan <strong>üçer</strong> kişi gelsin.&rdquo;</p>
<p>&ldquo;O <strong>çocuksu</strong> gülüşüne bayılıyorum.&rdquo;</p>
<p>&ldquo;Bu yemeğin<strong> acımsı </strong>bir tadı var.&rdquo;</p>
<p>&ldquo;Onun kendine <strong>özgü</strong> bir anlatımı var.&rdquo;</p>
<p>&ldquo;Sen çok <strong>bencil </strong>birisin.&rdquo;</p>
<p>&ldquo;Şu gelen <strong>sarışın</strong> çocuğu tanıyor musun?&rdquo;</p>
<p>&ldquo;Seninle <strong>yaşıt</strong> olduğumu bilmiyordum.&rdquo;</p>
<p>Bunların dışında, az da olsa, kullanılan isimden isim yapma ekleri de vardır. Önemli olan kök halindeki sözcüğü bulup eklerini inceleyebilmektir.</p>
<p>Küçültme eki olarak kullanılan <strong>&ldquo;-cık, -cağız, -cak&rdquo;</strong> eklerini kimi kaynaklar çekim eki olarak değerlendirir. Ancak sorulardan anladığımız kadarıyla bu ek yapım ekidir.</p>
<p>&ldquo;Kış gününde bu <strong>incecik</strong> gömlekle gezilir mi?&rdquo;</p>
<p>&ldquo;Bu<strong> hayvancağız</strong> bu kadar yükü nasıl taşısın?&rdquo;</p>
<p>cümlelerinde gördüğümüz bu ekin, acıma, pekiştirme, sevgi gibi birçok anlamlar taşıdığı görülür.</p>
<p>Küçültme eki eklendiği sözcükte bazen ses düşmesine, bazen ses türemesine sebep olabilir.</p>
<p><strong>&ldquo;Küçücük</strong> elleriyle öyle güzel resim yapıyordu ki!&rdquo;</p>
<p>cümlesinde &ldquo;küçük&rdquo; sözü &ldquo;-cik&rdquo; ekini aldığında, sondaki &ldquo;k&rdquo; sesi düşüyor.</p>
<p>&ldquo;minik       ® minicik&rdquo;</p>
<p>&ldquo;ufak        ® ufacık&rdquo;</p>
<p>&ldquo;yumuşak  ® yumuşacık&rdquo; sözcüklerinde de aynı özelliği görebiliriz.</p>
<p>Bazen de ses türemesi olabilir.</p>
<p>&ldquo;Azıcık aşım, kaygısız başım.&rdquo; atasözünde &ldquo;az&rdquo; sözcüğüne &ldquo;-cık&rdquo; ekini getirdiğimizde &ldquo;azcık&rdquo; olması gerekirken &ldquo;azıcık&rdquo; olmuş; yani arada bir &ldquo;ı&rdquo; sesi türemiş.</p>
<p>&ldquo;Bu <strong>gencecik</strong> yaşında ne sıkıntılar çekti zavallı.&rdquo;</p>
<p>cümlesinde ise ekten önce &ldquo;e&rdquo; sesinin türediğini görüyoruz.</p>
<p>Kimi sözcüklerde bu ek, fiilden sözcük türetmiş gibi görülebilir.</p>
<p><strong>Örneğin;</strong></p>
<p>&ldquo;Bebek, etrafındakilere <strong>gülücükler</strong> yolluyordu.&rdquo;</p>
<p>cümlesinde &ldquo;gülücük&rdquo; sözü sanki gülmek fiiline &ldquo;-cik&rdquo; eki getirilerek yapılmış; oysa sözcük aslında &ldquo;gülüş-cük&rdquo; şeklindeymiş, daha sonra &ldquo;ş&rdquo; düşerek &ldquo;gülücük&rdquo; olmuş.</p>
<p>Bazı durumlarda &ldquo;-cık&rdquo; eki küçültmeyle ilgisi olmayan, bir nesne, bir kavram adı da yapabilir.</p>
<p>&ldquo;Onun bu yıl <strong>kulakçık </strong>ameliyatı olması gerekiyor.&rdquo;</p>
<p>&ldquo;Yaşlılıktan<strong> elmacık</strong> kemikleri dışarı çıkmış adamın.&rdquo;</p>
<p>cümlelerinde bu ekin küçültme anlamından sıyrıldığını ve nesne ismi yaptığını görüyoruz.</p>
<p>Bazı isimden isim yapma ekleri de yansıma sözcüklere gelerek onlardan isim türetebilir.</p>
<p>&ldquo;Bu<strong> gürültü </strong>nereden geliyor?&rdquo;</p>
<p>cümlesinde &ldquo;gürül&rdquo; yansıma sözcüğü &ldquo;-tü&rdquo; eki alarak isim olmuştur.</p>
<p>&ldquo;Dün geceki <strong>horultu</strong> kimden geliyordu öyle?&rdquo;</p>
<p>&ldquo;Bu mahallede <strong>fısıltı</strong> gazetesi iyi çalışıyor galiba.&rdquo;</p>
<p>cümlelerinde altı çizili sözcükler yansımadan isim olan sözcüklerdir.</p>
<p><strong>b. İsimden Fiil Yapan Ekler</strong></p>
<p>İsim kök veya gövdelerine gelerek onlardan fiil türeten eklerdir.</p>
<p>&ldquo;Bahçedeki çiçekleri <strong>suladı.&rdquo;</strong></p>
<p>cümlesindeki altı çizili sözü incelediğimizde &ldquo;<strong>su&rdquo; </strong>ismine getirilen <strong>&ldquo;-la-&rdquo;</strong> eki, ismi &ldquo;sulamak&rdquo; şeklinde bir fiile dönüştürmüştür.</p>
<p>İsimden fiil yapan önemli ekleri cümlelerde gösterelim.</p>
<p>&ldquo;Yol, buradan sonra gittikçe<strong> daralıyor</strong>.&rdquo;</p>
<p>&ldquo;Yaşlı adam yerinden <strong>doğruldu.</strong>&rdquo;</p>
<p>&ldquo;Parmağu uzun süre <strong>kanadı.&rdquo;</strong></p>
<p>&ldquo;Yaptığı fedakarlığı duyunca gözleri<strong> yaşardı.&rdquo;</strong></p>
<p>&ldquo;Derste kulağıma bir şeyler <strong>fısıldadı,</strong> gitti.&rdquo;</p>
<p>&ldquo;Neden bu kadar <strong>geciktin</strong>?&rdquo;</p>
<p>&ldquo;Sıkıntılara dayanamayıp <strong>delirdi</strong> zavallı.&rdquo;</p>
<p>&ldquo;Bu sözlerimi neden bu kadar<strong> garipsediniz</strong>?&rdquo;</p>
<p>&ldquo;Konuşmacının düşüncelerini pek <strong>benimsemedim</strong>.&rdquo;</p>
<p>Ekler bazı sözcüklerde ses düşmesine sebep olabilir.</p>
<p>&ldquo;Haberi duyunca rengi <strong>sarardı</strong>.&rdquo;</p>
<p>cümlesinde altı çizili sözcük &ldquo;sarı&rdquo; ismine &ldquo;-ar&rdquo; eki getirilerek yapılmıştır. Bu sırada &ldquo;sarı&rdquo; sözcüğünün sonundaki &ldquo;ı&rdquo; sesi düşmüştür.</p>
<p><strong>c. Fiilden İsim Yapan Ekler</strong></p>
<p>Fiil kök veya gövdelerine gelerek onlardan isim türeten eklerdir. Bunlar da cümlede sıfat, zarf görevlerinde kullanılabilir.</p>
<p>&ldquo;Burada eskiden bir <strong>durak</strong> vardı.&rdquo;</p>
<p>cümlesinde altı çizili sözcük, &ldquo;dur-&rdquo; fiiline &ldquo;-ak&rdquo; eki getirilerek yapılmıştır.</p>
<p>En çok kullanılan fiilden isim yapma eklerini cümle içinde gösterelim.</p>
<p>&ldquo;Bu<strong> istek </strong>bende eskiden beri var.&rdquo;</p>
<p>&ldquo;Gereksiz bir <strong>yığın</strong> eşya var bu evde.&rdquo;</p>
<p>&ldquo;Herkese <strong>sevgi</strong> duymam gerekmiyor.&rdquo;</p>
<p>&ldquo;Büyük bir <strong>dalga, </strong>kuma yazdıklarımı sildi, götürdü.&rdquo;</p>
<p>&ldquo;O, babasına çok <strong>düşkün </strong>bir çocuk.&rdquo;</p>
<p>&ldquo;Bu kadar <strong>alıngan </strong>olmana gerek yoktu.&rdquo;</p>
<p>&ldquo;Her <strong>dalgıç </strong>bu kadar derine dalamaz.&rdquo;</p>
<p>&ldquo;Yeni aldığım <strong>süzgeç </strong>ortalıkta görünmüyor.&rdquo;</p>
<p>&ldquo;Doğa <strong>durağan </strong>değil değişkendir.&rdquo;</p>
<p>&ldquo;Bu eserin<strong> okuyucu </strong>bulması çok zor.&rdquo;</p>
<p>&ldquo;Artık aynı şeyleri yapmaktan <strong>usanç</strong> duydum.&rdquo;</p>
<p>&ldquo;Bu<strong> yazı</strong> geçen gün dergide yayınlandı.&rdquo;</p>
<p>&ldquo;Bir ay da <strong>kesinti</strong> olmasa maaşlarda.&rdquo;</p>
<p>&ldquo;Geldiklerine dair bir <strong>belirti</strong> var mı?&rdquo;</p>
<p>&ldquo;Dağlar bize artık <strong>geçit</strong> vermiyor.&rdquo;</p>
<p>&ldquo;<strong>Işıl</strong> ışıl bir güne daha merhaba dedik.&rdquo;</p>
<p>Türkçe&rsquo;de sayı bakımından en çok yapım eki fiilden isim yapma ekleridir. Biz burada ancak çok önemlilerini verdik.</p>
<p><strong>d. Fiilden Fiil Yapma Ekleri</strong></p>
<p>Fiil kök veya gövdelerine gelerek onlardan yeni fiiller türeten eklerdir.</p>
<p>&ldquo;Buradan iki yıl önce <strong>taşındı</strong>.&rdquo;</p>
<p>&ldquo;Müzeyi gezmeden buradan <strong>gidilmez</strong>.&rdquo;</p>
<p>&ldquo;Ortalık iyice <strong>karıştı</strong>.&rdquo;</p>
<p>&ldquo;O sudan sana da mı <strong>içirdiler</strong>?&rdquo;</p>
<p>&ldquo;Bu sözümüz onu mutlaka <strong>darıltmıştır</strong>.&rdquo;</p>
<p>&ldquo;Yeni takılan sokak lambalarını <strong>söktürmüşler</strong>.&rdquo;</p>
<p>&ldquo;Çiçekleri dalından <strong>koparmayın</strong>.&rdquo;</p>
<p>&ldquo;Bu suçlama karşısında biraz <strong>şaşaladım</strong>.&rdquo;</p>
</body>
</html>
